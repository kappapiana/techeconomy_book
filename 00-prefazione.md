---
Author: Roberto di Cosmo
---
# Prefazione {.unnumbered #titolo}

L'informatica ha completamente rivoluzionato tutti gli aspetti del nostro mondo
con una velocità  folgorante.

Cinquant'anni fa, la conquista della Luna fu resa possibile da un calcolatore
di bordo, imbarcato sull'Apollo 11, il cui programma, di circa sessantamila
linee, aveva richiesto uno sforzo erculeo da parte di un gruppo di programmatori
diretto da Elisabeth Hamilton, e che rappresentava un investimento che alla
portata solo delle agenzie statali delle superpotenze dell'epoca.

Oggi, computer il cui sistema operativo conta più di cento di milioni di linee
di codice, infinitamente più veloci di quello dell'Apollo 11, e collegati a
reti di comunicazione decine di migliaia di volte più rapide di allora, sono
diventati talmente banali che li portiamo in tasca, o nelle nostre borsette,
e li chiamiamo semplicemente "telefoni".

Cinquanta anni fa, il codice sorgente di un programma informatico era considerato
un segreto industriale ed era quasi impossibile accedervi.

Oggi, il progetto Software Heritage ha già raccolto il codice sorgente di 65
milioni di progetti software, corrispondente a quasi 4 miliardi di files diversi, e lo rende accessibile per tutti.

Cinquanta anni fa ogni nuovo programma richiedeva un investimento considerevole,
riscrivendo praticamente da zero anche le funzioni le più elementari.

Oggi praticamente tutte le imprese, dalle grandi alle start-up, si concentrano
solo sulle nuove funzionalità, riusando massicciamente librerie e componenti
preesistenti, risparmiando tempo e denaro.

Questo sviluppo tecnologico lo dobbiamo a una molteplicità di fattori, ma
ultimamente è diventato chiaro che uno dei fattori più importanti è veramente
l'accelerazione impressionante nella produzione di nuovi programmi, che è resa
possibile dal riuso massivo di componenti software preesistenti che sono sviluppati
in modo collaborativo.

E il riuso di questi componenti è reso possibile dall'adozione di licenze di
software libero e/o open source, che erano inusuali trent'anni fa e sono
diventate la norma oggi: anche i più acerrimi oppositori sono ormai diventati
contributori e difensori del software libero.

Si potrebbe pensare che quindi tutto va per il meglio, e che ci aspettano giorni
radiosi. La realtà è più complessa, e ci troviamo oggi precisamente a un
momento critico della storia dell'evoluzione delle tecnologie informatiche.

Senza voler necessariamente parafrasare il detto "più grossi sono e più
pesantemente cadono", ogni grande successo sufficientemente rapido porta in sé
il rischio di un grande fallimento.

L'adozione massiva delle tecnologie informatiche, e l'adozione massiva del
software libero e dell'open source, attirano oggi una grande massa di novizi che
non sono al corrente della storia, dei meccanismi, dei valori e delle sfide che
la nostra comunità ha costruito e affrontato negli ultimi decenni. E senza
la conoscenza di questa storia, il rischio è grande di ripetere errori antichi,
ma con conseguenze ben più gravi oggi che l'impatto di queste tecnologie è
immensamente più grande.

Per questo è importante mettere per iscritto e trasmettere, in modo
accessibile, la storia e i valori, i successi e le sfide del software libero e
open source.

Questo libro di Carlo Piana, che ha vissuto dall'interno molto di tutto questo,
ha il grande merito di contribuire a questa opera necessaria di trasmissione con
brio e buon umore, e ne raccomando sentitamente la piacevole lettura.


Roberto Di Cosmo  
Professore di Informatica  
Direttore di Software Heritage  
www.dicosmo.org

Parigi, li 7/10/2017
